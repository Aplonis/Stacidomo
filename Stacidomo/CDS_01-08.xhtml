<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>8</title>

<meta name="author" content="Ĝan Ŭesli Starling"/>
<meta name="copyright" content="2016, Ĝan Ŭesli Starling"/>
<meta name="description" content="Translation of Chapter 8 of Way Station by Clifford D. Simak into Esperanto. One of several such translations with all non-beginner vocabulary hyperlinked to dictionary definitions."/>
<meta name="keywords" content="esperanto, traduko, tradukoj, komencanto, komencantoj, Mistera Sturno, Simak, Starling"/>
<link rel="stylesheet" type="text/css" href="styles/starling.css"/>
<link href="styles/fonts.css" rel="stylesheet" type="text/css"/>
</head>
<body>

<h2>Ĉapitro 8</h2>

<p>Ŭinzlo Grant alvenis akurate.</p>

<p>Inok, proksimiĝante al la poŝtkesto, vidis la polvonubon levitan de ties malnova aŭtomobilaĉo dum ĝi rapidis laŭlonge de la montetkresto. La jaro estis ja polvema, li pensis, starante apud la kesto. Okazis malmulte da pluvo kaj la rikolto-plantoj jam suferis. Kvankam, por diri vere, estis malmute da aktivaj rikolto-kampoj sur la montetkresto en jaroj nuntempaj. Pasinte estis iama tempo kiam komfortaj etaj bienoj ekzistis, preskaŭ unu tuj apud alia, tute laŭlonge de la vojo, kun la bestodomoj ĉiuj ruĝaj kaj la domoj blankaj. Sed nun la plejparto de la bienoj forlasiĝis kaj la domoj kaj la bestodomoj estis ne plu aŭ ruĝaj aŭ blankaj, sed grizaj pro vetere difektita ligno, kun ĉiom el la farbo forfalinta kaj la tegmentaj kresto-stangoj subfleksantaj, kaj la homoj foririntaj.</p>

<p>Ne estus longe antaŭ ol Ŭinzlo estos alvenanta kaj Inok komfortigis sin por atendi. La poŝtisto eble haltos ĉe la Fiŝer-a skatolo, tuj post la vojkurbiĝo, kvankam la Fiŝer-oj, laŭ kutima okazo, akiris malmulte da poŝtaĵoj, plejparte nur reklamo-paperoj kaj tiaj aliaj rubaĵoj kiaj elpoŝtiĝas sendecide al la eksterurbaj posedantoj de poŝtkestoj. Malgraŭ tio, ke tute ne gravis al la Fiŝer–oj, ĉar foje okazis, ke tagoj pasis dum kiam ili ne venis preni siajn poŝtaĵojn. Se ne estis pro Lusi, eblas ke ili estus neniam ricevintaj ĝin, ĉar estis plejparte Lusi kiu pensis pri ĝia prenado.</p>

<p>La Fiŝer–oj estas, ja fakte, Inok pense diris al si mem, malrespondecema aro. Ilia domo kaj ĉiuj el la ceteraj konstruaĵoj estis preskaŭ enfalontaj kaj ili kultivis aĉan kampeton da maizo kiu emas drone perei, pli ofte ol ne, je inunda leviĝo de la rivero. Ili falĉis iom da fojno de sur river-nivela herbejo, kaj ili havis paron da oste aspektaj ĉevaloj kaj seson da malgrasegaj bovinoj kaj aron da kokoj. Ili havis malnovan aĉaĵon aŭtomobilan kaj distilejon kaŝitan ie inter la river-nivelaj saklokoj, kaj subtenis sin per bestoĉasado kaj fiŝkaptado kaj risort-kaptiloj, kaj estis ĝenerale malrespektindaj. Kvankam, kiam oni konsideris tion, ili ne estis malbonaj najbaroj. Ili emis atenti nur pri aferoj siaj propraj kaj neniam agacis aliulojn krom tiam, kiam periode ili ĉirkaŭ-vagadis, la tuta tribo da ili, distribuante broŝurojn kaj traktojn tra la najbarejo por iu obskura fundamentalista sekto al kiu Panjo Fiŝer estis almembriĝinta ĉe iama entenda preĝega kunveno en Muelilvilaĝo kelkajn jarojn antaŭe.</p>

<p>Ŭinzlo ne haltiĝis ĉe la Fiŝer–a skatolo, sed venis haste rapidanta ĉirkaŭ la vojkurbiĝo en nubo el polvo. Li bremsis la laborigitan maŝinon je halto kaj malŝaltis la motoron.</p>

<p>“Mi permesos ŝin malvarmetiĝi,” li diris.</p>

<p>La motor-bloko kraket-sonadis dum ĝi komencis fordoni ĝian varmon.</p>

<p>“Vi rapide progresis hodiaŭ,” diris Inok.</p>

<p>“Multe da homoj havis neniom ajn da poŝtaĵoj hodiaŭ,” diris Ŭinzlo. “Mi nur iradis flugrapide preter iliaj kestoj.”</p>

<p>Li etendis manon en la poŝ-sakon sur la seĝo apude kaj elprenis por Inok bindaĵon kunligitan per iom de fadenego — kelkaj tagaj gazetoj kaj du revuoj.</p>

<p>“Vi ricevas multajn aferojn,” diris Ŭinzlo, “sed preskaŭ neniam ajn leterojn.”</p>

<p>“Restas neniuj plu,” diris Inok, “kiuj volus skribi al mi.”</p>

<p>“Sed,” diris Ŭinzlo, “vi ricevas leteron ĉi foje.”</p>

<p>Inok rigardis, malkapabla kaŝi surprizon, kaj povis vidi la randon de koverto elstarantan iomete de inter la revuoj.</p>

<p>“Persona litero,” diris Ŭinzlo, preskaŭ kunklapante la lipon. “Ne unu el tiuj reklamaj aferoj. Eĉ ne komerca afero.”</p>

<p>Inok metis la bindaĵon sub la brakon, apud la ligna fusilo-<a id="fust" href="CDS_01-V.xhtml#fust">fusto.</a></p>


<p>“Probabe ĝi montros sin kiel io negrava,” li diris.</p>

<p>“Eble tiel,” diris Ŭinzlo, kun ruza brileco en la okuloj.</p>

<p>Li tiris pipon kaj tabakujon el sia poŝo kaj malrapide plenigis la pipon. La motora bloko daŭrigis siajn krak- kaj krev-sonetojn. La suno briladis preme suben el sennuba ĉielo. Ambaŭflanke de la vojo, la vegetaĵaro kovriĝis de polvo, kaj akra odoro leviĝis de ĝi.</p>

<p>“Mi aŭdis, ke tiu ginseng-viro revenis fojon plu,” diris Ŭinzlo, konversacie, sed malkapabla ne enmiksi konspiran voĉtonon. “Li forestis dum tri, kvar tagoj.”</p>

<p>“Eble estis for por vendi sian sengon.”</p>

<p>“Se oni petus mian opinion,” la poŝtisto diris, “li ne ĉasas sengon. Li ĉasas ion alian.”</p>

<p>“Li okupiĝis je tio,” Inok diris, “dum ja longa tempo.”</p>

<p>“Ĉefe inter ĉio,” diris Ŭinzlo, “apenaŭ ekzistas ajna merkato por tiu afero kaj eĉ se estus, ne plu estas ajna sengo. Iam estis bona merkato, jarojn antaŭe. Ĉinoj uzis ĝin por medikamento, mi supozas. Sed nun ne plu permesiĝas intermerkatado kun Ĉinio. Mi memoras, ke tiam, kiam mi estis knabo, viro povus trovi iomete da tio.”</p>

<p>Li kliniĝis malantaŭen en la seĝo, suĉante serene je sia pipo.</p>

<p>“Strangaj okazadoj,” li diris.</p>

<p>“Mi neniam vidis la viron,” diris Inok.</p>

<p>“Ŝtelirado tra la arbaroj,” diris Ŭinzlo. “Elfosado de diversaj plantoj. Mi komencis opinii, ke eble li estas iu speco de magio-viro. Akiranta aferojn por sorĉaĵoj kaj simile. Li spezas multon da sia tempo interŝanĝante rakontojn kun la Fiŝer–a tribo kaj drinkante ilian likvoron. Oni aŭdas malmulton pri tio nuntempe, sed mi ankoraŭ kredas iome je magio. Multajn aferojn scienco ne povas ekspliki. Vi konsideru tiun Fiŝer–an knabinon, la mutulino, ŝi povas sorĉe forigi verukojn.”</p>

<p>“Mi aŭdis pri tio,” diris Inok.</p>

<p>Kaj pli ol tio, li pensis. Ŝi povas ripari papilion.</p>

<p>Ŭinzlo kurbiĝis antaŭen sur la benko.</p>

<p>“Mi preskaŭ forgesis,” li diris. “Mi havas ion pluan por vi.”</p>

<p>Li levis brun-paperan pakaĵon de la planko kaj transdonis ĝin al Inok.</p>

<p>“Tio ĉi ne estas poŝtaĵo, li diris. “Ĝi estas io kion mi faris por vi.”</p>

<p>“Ho, dankon,” Inok diris, akceptante ĝin de li.</p>

<p>“Nu, faru,” Ŭinzlo diris, “malfermu ĝin.”</p>

<p>Inok hezitis.</p>

<p>“Ho, diable,” diris Ŭinzlo, “ne estu timida.”</p>

<p>Inok detiris la paperon kaj jen ĝi, tut-korpa figuro, tranĉita el ligno, de li mem. Ĝi estis el blonda, miel-kolora ligno kaj alta je ĉirkaŭ triono de metro. Ĝi brilis tiel kiel ora kristalo en la suno. Ĝi montris lin marŝanta, kun la fusilo tenata sube de brako, kaj vento bloviĝis, ĉar li kliniĝis iomete kontraŭ ĝi kaj estis vento-flagraj ondetoj sur liaj jako kaj pantalono.</p>

<p>Inok suspiregis, poste staradis fiksrigardanta ĝin.</p>

<p>“Ŭinz,” li diris, “tio estas la plej bona artaĵo kion mi iam ajn vidis.”</p>

<p>“Mi faris ĝin,” diris la poŝtisto, “el tiu peco de ligno kiun vi donis al mi lastan vintron. Ĝi estas la plej facile tranĉebla materialo kion mi iam ajn trovis. Malmola sed sen ajnaj vejnoj. Estis nenia danĝero pri splito aŭ fendo aŭ disfadeniĝo. Kiam oni faras tranĉon, oni faras ĝin tie, kie oni deziras kaj ĝi restas tiel, kiel tranĉita. Kaj ĝi akceptas poluriĝon dum la tranĉado. Nur froti ĝin iomete estas la tuto, kio necesas.”</p>

<p>“Vi ne povas imagi,” diris Inok, “kiel multe tiu ĉi afektas min.”</p>

<p>“Tra la jaroj,” la poŝtisto diris al li, “vi estis doninta al mi ja multon da ligno. Diversaj lignoj, kiujn neniu iam ajn antaŭe vidis. Ĉiuj el tiuj ja plejbon-kvalitaj kaj belaj. Jam decis la tempo, ke mi estis eltranĉinta ion por vi.”</p>

<p>“Kaj vi,” diris Inok, “estas farinta multon por mi. Portanta aferojn el la vilaĝo.”</p>

<p>“Inok,” diris Ŭinzlo, “Mi ŝatas vin. Mi ne scias tion, kion vi estas, kaj mi malintencas demandi, sed malgraŭ tio, mi ŝatas vin.”</p>

<p>“Mi ja volas diri al vi tion, pri kio mi estas,” diris Inok.</p>

<p>“Nu,” diris Ŭinzlo, moviĝante flanken por situigi sin malantaŭ la stirilon, “ne multe gravas tio, kio ni estas iuj ajn, kondiĉe ke ni kondutas ĝentile inter ni mem. Ja se kelkaj el la nacioj prenus lecionon de ia eta najbarejo kiel la nia — leciono pri kiel konduti tolereme – la mondo status multe pli bone.”</p>

<p>Inok kapjesis gravmiene. “Mondaj aferoj ne tre bone aŭguras, ĉu?”</p>

<p>“Ja ne tiel,” diris la poŝtisto, ŝaltante la aŭtomobilon.</p>

<p>Inok staris kaj rigardis la aŭtomobilon ekmoviĝantan for, irante malsupren laŭ la monteto, pliigante sian nubon el polvo dum ĝi foriĝadis.</p>

<p>Poste li rigardis refoje al la ligna statueto de li mem.</p>

<p>Estis kvazaŭ tio, ke la ligna figuro estus paŝanta sur monteta kresto, senŝirme en la tuta premforto de la vento, kaj kurbiĝinta antaŭen kontraŭ ŝtormo.</p>

<p>Kial? Li scivolis. Kion la poŝtisto estis vidinta en li, ke tiu instigiĝis montri lin marŝanta en la vento?</p>


<p class="center">
<a href="CDS_01-09.xhtml">
	<img class="break" alt="***" src="images/break.png"/>
</a>
</p>

<!--
<div class="xxx">
<a id="" href="CDS_01-V.xhtml#"></a>
<p class="left"><a id="" href="CDS_01-08.xhtml#"><b></b></a>  <i>~EB ; ~BeE </i></p>
</div>
-->

</body></html>
