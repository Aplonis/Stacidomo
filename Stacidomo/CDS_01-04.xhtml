<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>4</title>

<meta name="author" content="Ĝan Ŭesli Starling"/>
<meta name="copyright" content="2016, Ĝan Ŭesli Starling"/>
<meta name="description" content="Translation of Chapter 4 of Way Station by Clifford D. Simak into Esperanto. One of several such translations with all non-beginner vocabulary hyperlinked to dictionary definitions."/>
<meta name="keywords" content="esperanto, traduko, tradukoj, komencanto, komencantoj, Mistera Sturno, Simak, Starling"/>
<link rel="stylesheet" type="text/css" href="styles/starling.css"/>
<link href="styles/fonts.css" rel="stylesheet" type="text/css"/>
</head>
<body>

<h2>Ĉapitro 4</h2>

<p>“Donu al mi tiun krajonon, mi petas,” diris Luiso.</p>

<p>Hardvik ĉesis ruladi ĝin inter la manplatoj kaj transdonis ĝin.</p>

<p>“Paperon, ankaŭ?” li demandis.</p>

<p>“Jes, bonvolu,” diris Luisos.</p>

<p>Li kurbiĝis super la labortablo kaj desegnis rapide.</p>

<p>“Jen,” li diris, transdonante reen la paperon.</p>

<p>Hardvik sulkigis la brovon.</p>

<p>“Sed tio portas nenian sencon,” li diris. “Krom nur la simbolo sube.”</p>

<p>“La numero ok, kuŝanta sur ĝia flanko. Jes, mi scias. La simbolo de senfino.”</p>

<p>“Sed kio pri la restaĵo?”</p>

<p>“Mi ne scias,” diris Luiso. “Ĝi estas la gravuraĵo sur la tomboŝtono. Mi kopiis ĝin …”</p>

<p>“Kaj vi konas ĝin parkere.”</p>

<p>“Ja decas tiel. Mi jam studadis ĝin sufiĉe.”</p>

<p>“Mi neniam ajn vidis ion tian dum la vivo,” diris Hardvik. “Ne estas dirinde, ke mi estas aŭtoritatulo. Mi ja scias malmulte en tiu ĉi kampo.”</p>

<p>“Vi rajtas trankviligi la menson. Ĝi estas nenio pri kio iu ajn scias ion ajn. Ĝi ne similas, eĉ ne plej minimume, al  iu ajn lingvo aŭ iu ajn konata skribsistemo. Mi jam demandis al viroj spertaj. Ne nur unu, sed dekon da ili. Mi diris al ili, ke mi estis trovinta ĝin sur roka klifo. Mi certas, ke la plimulto el ili kredas min frenezulo. Unu el tiuj homoj provantaj pruvi, ke la romanoj aŭ la fenicianoj aŭ la irlandanoj aŭ simile havis koloniojn en Ameriko antaŭ ol Kolumbuso.”</p>

<p>Hardvik metis suben la paperan folion.</p>

<p>“Mi komprenas tion,” li diris, “kiam vi diras ke vi havas pli da demandoj nun ol kiam vi komencis. Ne nur la demando pri juna viro kiu aĝas je pli ol jarcento, sed ankaŭ la afero de la glitigeco de la domo kaj la tria tomboŝtono kun nelegebla gravuraĵo. Ĉu vi estas dirinta, ke vi neniam parolis kun Vales?”</p>

<p>“Neniu parolas kun li. Krom la poŝtisto. Li faras siajn ĉiutagajn paŝadojn kaj li portas fusilon.”</p>

<p>“Ĉu homoj timas alparoli lin?”</p>

<p>“Pro la pafilo, vi volas diri.”</p>

<p>“Nu, jes, mi supozas, ke tiu penso ja estis iomete en mia menso. Mi scivolis pri tio, kial li portas ĝin.”</p>

<p>Luiso kapneis. “Mi ne scias. Mi provis elpense ligi ĝin, trovi iun kialon pro tio, ke li ĉiam portas ĝin. Li neniam pafis la fusilon laŭ ĉia informo kion mi povas trovi. Mi malkredas, ke la fusilo estas la kialo pro kio neniu parolas kun li. Li estas <a id="anakronism" href="CDS_01-V.xhtml#anakronism">anakronismaĵo,</a> io vivanta el fremda tempo. Neniu timas lin, mi certas pri tio. Li jam tro longe proksimadis por ke oni lin timu. Tro familiara. Li estas apartenaĵo de la lando, kiel arbo aŭ ŝtonego. Malgraŭ tio, neniu sentas sin tute komforta pri li. Ĉar li estas io kion ili ne estas — io pli granda ol ili kaj samtempe malpli. Kvazaŭ li estus viro jam forpaŝinta de sia propra homeco. Mi kredas tion, ke sekrete, multaj el liaj najbaroj iom hontas pri li, hontas pro tio, ke li sukcesis, eble malnoble, eviti maljuniĝadon, kio estas unu el la punoj, sed eble, ankaŭ, unu el la rajtoj de homarano. Kaj eble tiu ĉi sekreta hontemo kontribuas parte al ilia malvolo paroli pri li.”</p>

<p>“Vi elspezis multon da tempo observanta lin, ĉu?”</p>

<p>“Estis periodo dum kio mi tion faris. Sed nun mi havas helpistaron. Ili observas lin laŭ regulaj deĵoroj. Ni havas dek duon da lokoj de kie ni povas observi lin, kaj ni ofte interŝanĝas ilin. Ne estas horo en ajna tago, tagon post tago, dum kiam Vales ne observiĝas.”</p>

<p>“Tiu ĉi afero ja agacas vin ĉiujn.”</p>

<p>“Pro kialo, mi kredas,” diris Luiso. “Kaj estas unu afero plu.”</p>

<p>Li kliniĝis kaj suprenprenis la valizon kion li antaŭe metis apud sian seĝon. Malfermante ĝiajn fiksilojn, li elprenis aron da fotografoj kaj transdonis ilin al Hardvik.</p>

<p>“Kion vi pensas pri tiuj ĉi?” li demandis.</p>

<p>Hardvik ektenis ilin. Subite li glaciiĝis. La koloro ekfadis el lia vizaĝo. Liaj manoj komencis tremadi kaj li metis la fotojn zorge sur la skribtablon. Li estis alrigardanta nur la supran; ne iujn ajn el la aliaj.</p>

<p>Luiso vidis la demandon esprimata sur lia vizaĝo.</p>

<p>“En la tombo,” li diris. “Tiu sub la tomboŝtono kun la stranga skribaĵo.”</p>

<p class="center">
<a href="CDS_01-05.xhtml">
	<img class="break" alt="***" src="images/break.png"/>
</a>
</p>

<!--
<div class="xxx">
<a id="" href="CDS_01-V.xhtml#"></a>
Muelilvilaĝo, Inok Vales
<p class="left"><a id="" href="CDS_01-04.xhtml#"><b></b></a>  <i>~EB ; ~BeE </i></p>
</div>
-->

</body></html>
