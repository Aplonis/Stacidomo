<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>9</title>

<meta name="author" content="Ĝan Ŭesli Starling"/>
<meta name="copyright" content="2016, Ĝan Ŭesli Starling"/>
<meta name="description" content="Translation of Chapter 9 of Way Station by Clifford D. Simak into Esperanto. One of several such translations with all non-beginner vocabulary hyperlinked to dictionary definitions."/>
<meta name="keywords" content="esperanto, traduko, tradukoj, komencanto, komencantoj, Mistera Sturno, Simak, Starling"/>
<link rel="stylesheet" type="text/css" href="styles/starling.css"/>
<link href="styles/fonts.css" rel="stylesheet" type="text/css"/>
</head>
<body>

<h2>Ĉapitro 9</h2>


<p>Li kuŝigis la fusilon kaj la poŝtaĵaron sur loketo de polva herbo kaj zorge revolvis la statueton en la paperon. Li metos ĝin, li decidis, aŭ sur la kamen-breton aŭ, eble ankoraŭ pli bone, sur la kafo-tablon kiu situis apud lia plej ŝatata seĝo en la angulo apud la skribtablo. Li volis situigi ĝin, li agnoskis al si mem, kun iom da kvieta mem-ĉagreno, ie kie ĝi estos proksima, kie li povos rigardi ĝin aŭ mane suprenpreni ĝin je ajna tempo, kiam li volos. Kaj li miretis pri la profunda, kortuŝa, anim-plaĉa plezuro kion li akiris de la donaco de la poŝtisto.</p>

<p>Ne estis pro tio, li sciis, ke li malofte ricevas donacojn. Apenaŭ semajno pasas kiam la fremdaj veturantoj ne lasis kelkajn je li. La domo estis malorda pro ili kaj estis muro da bretoj suben en la kaverna fundamento kiuj plenegis de la aferoj kiuj estis donacitaj al li. Eble estas, li pense diris al si, pro tio ke la donaco estis de Tero, de lia propra popolo.</p>

<p>Li zorge metis la statueton sub la brako kaj, prenante la fusilon kaj poŝtaĵojn, ekiris hejmen, sekvante la per arbustoj superkreskita vojeto kiu iam estis vagona vojo kondukanta al la bieno.</p>

<p>Herbo estis kreskinta por fari dikan tapiŝon inter la antikvaj rad-fosaĵoj, kiuj estis tranĉitaj en la argilo per la feraj rad-randoj de la malnovstilaj vagonoj tiel, ke ankoraŭ nun ili ankoraŭ estis nenio krom nuda, kunpremita tero en kio neniu planto ĝis nun sukcesis enpuŝi radikon. Sed je ambaŭ flankoj la amasetoj de arbustoj, kreskantaj rampe trans la kampo de la arbara rando staris tiel alta kiel viro aŭ iom pli, tiel ke oni nun trapasas laŭ avenuo el verdo.</p>

<p>Sed ĉe kelkaj lokoj, tute sen evidenta kaŭzo — eble pro la karaktero de la tergrundo aŭ pro la nuraj hazardoj de naturo — la kreskado de arbustoj mankis, kaj jen situis pejzaĝ-lokoj kie oni povas rigardi de la krestsupro elen trans la rivera valo.</p>

<p>Estis ĉe unu el tiuj ĉi rigardlokoj ke Inok notis ekrebrilon el amaseto de arboj ĉe la rando de la malnova bienkampo, ne tre malproksime de la fonto kie li estis trovinta Lusin.</p>

<p>Li malridetis vidante la rebrilon kaj staris kivete sur la vojeto, atendanta ĝian reokazon. Sed ĝi okazis refoje.</p>

<p>Tio estis unu el la atentistoj, li komprenis, uzanta <a id="binokl" href="CDS_01-V.xhtml#binokl">binoklon</a> por deĵore spioni al la stacio. La ekbrilo vidita estis rebrilo de la suno de sur la lensoj.</p>

<p>Kiu ili estas? li scivolis. Kaj pro kio ili rigardadas? Tio estis okazanta jam dum ioma tempo, sed strange, okazis nenio krom rigardado. Okazis nenia altrudo. Neniu provis proksimiĝi al li, kaj tia proksimiĝo, li komprenis, povus esti tre simpla kaj tre natura. Se ili — kiuj ajn ili estas — ja volus alparoli lin, tre malformalan renkontiĝon estus facile aranĝebla dum unu el liaj matenaj paŝadoj.</p>

<p>Malgraŭ tio, evidente ili ankoraŭ ne volas paroli.</p>

<p>Kion, do, li scivolis, ili volas fari? Registri liajn farojn, eble. Kaj rilate pri tio, li pensis, kun seka interna flagro de humoro, ili estus povinta priscii la ŝablonon de lia vivado dum iliaj unuaj dek tagoj da rigardado.</p>

<p>Aŭ eble ili atendas, ke io okazus kiu provizos al ili indikon pri tio, kion ajn li estas faranta. Kaj en tiu direkto atendiĝadas nenio krom certa <a id="desapont" href="CDS_01-V.xhtml#desapont">desapontiĝo.</a> Ili povus spionadi mil jarojn kaj akiri neniun indiketon pri ĝi.</p>

<p>Li turniĝis de la elrigardejo kaj pezpaŝe supreniris la vojon, prizorgema kaj konfuzita pro lia scio pri la rigardantoj.</p>

<p>Eble, li pensis, ili jam ne provis kontakti lin pro iuj rakontoj kiuj eble estas dirataj pri li. Rakontoj kiujn neniu, ne eĉ Ŭinzlo, volonte transdirus al li. Kiajn rakontojn, li scivolis, estus la najbaranoj povintaj fabriki pri li — mirindaj popoldiroj por esti dirataj per tremeta voĉo ĉe la hejmdoma kamena angulo?</p>

<p>Eble pli decas, li pensis, ke li ne prisciis la rakontojn, kvankam estus ja preskaŭ certe, ki ili ekzistas. Kaj eble decas ankaŭ, ke la rigardantoj jam ne provis establi kontakton kun li. Tiel longe, ke restos nenia kontakto, li restos ankoraŭ iom sekura. Tiel longe, kiel restados neniuj demandoj, respondoj restados ne necesaj.</p>

<p>Ĉu vi vere, ili estus demandantaj, tiun saman Inok Valso kiu formarĉis en 1861 por batali por malnova Abrahamo Lincoln? Kaj estas nur unu respondo je tio, povos esti nur unu respondo. Jes, li devos diri, mi estas tiu sama viro.</p>

<p>Kaj inter ĉiuj el la demandoj, kiujn ili eble demandos al li, tiu estos la ununura, kiun li povus prirespondi malkaŝe. Pri ĉiuj el la aliaj, necese estus silento aŭ evito.</p>

<p>Ili estus demandontaj pri kiel okazas, ke li ne maljuniĝis — kiel li povus resti juna, kiam ĉiuj homoj maljuniĝas. Kaj li ne rajtus diri al ili, ke li ne maljuniĝas en la stacio, ke li maljuniĝas nur kiam li eliras la stacion, ke li maljuniĝas je horo ĉiun tagon dum liaj tagaj paŝadoj, ke li eble maljuniĝas je horo aŭ iomete pli laborante en lia ĝardeno, ke li maljuniĝas dek kvin minutojn sidante sur la ŝtuparo por rigardi belan sunsubiron. Sed tiam, kiam li reeniras la domon la maljunigaj kaŭzoj tute nuliĝas.</p>

<p>Li ne povus diri al ili tion. Kaj estis multo alia, kion li ne povus diri al ili. Eble venus tempo, li sciis,  se iam ili kontaktus al li, ke li devus fuĝi for de demandoj kaj apartigu sin mem tute de la mondo, restanta izolita inter la muroj de la stacio.</p>

<p>Tia elekto trudus nenian malfacilecon fizike, ĉar li povus loĝadi en la stacio sen ajna malkonveno. Al li estus mankonta nenio, ĉar la fremduloj feliĉe provizus al li ĉion, kion li bezonus por resti vivanta kaj bonsana. Li estis aĉetinta homan manĝaĵon kelkafoje, instigante ke Ŭinzlo aĉetu ĝin kaj portu ĝin el de la vilaĝo, sed nur ĉar li sentis deziregon por la manĝaĵo de sia propra planedo, aparte tiujn simplajn manĝaĵojn de lia infaneco kaj liaj bivakaj tagoj.</p>

<p>Krome, li pense diris al si, eĉ tiuj manĝoj ja povus esti provizataj per la rimedo de kopiado. Pecego de porka graso kaj dek du ovoj povus sendiĝi al alia stacio kaj resti tie kiel referenca ŝablonaĵo por la detalohavaj impulsoj, kaj esti sendotaj al li tiam, kiam il ilin bezonas.</p>

<p>Sed restas unu afero, kion la fremduloj ne povus provizi — la homajn kontaktojn kiujn li daŭrigadis pere de Ŭinzlo kaj la poŝtaĵoj. Post ol ŝlosiĝi en la stacio, li estus apartigita disde la mondo kion li konas, ĉar la ĵurnaloj kaj la magazinoj estis al li la solaj kontaktoj. La funkcikapablo de radioaparato en la stacio fariĝis malebla pro radio-onda trudado de la instalaĵoj.</p>

<p>Li ne plu estus scionta tion, kio okazas en la mondo, ne plu scius pri kiel la eksterejo daŭriĝas. Lia diagramo suferus pro tio ĉi kaj fariĝos plejparte malutila; kvankam, li pense diris al si, ĝi preskaŭ malutilas nun, ĉar li ne povis esti certa pri la ĝusta uzado de la faktoroj.</p>

<p>Sed flanke de ĉio ĉi, li estus bedaŭronta tiun ĉi etan eksteran mondon, kion li estis alkoniĝante tiom plene, tiu ĉi eta angulo de la mondo ampleksita de liaj paŝadoj. Estis la paŝadoj, li pensis, pli ol ĉio, eble, kio daŭrigis, ke li restis civitano de Tero.</p>

<p>Li pripensadis pri kiel grave estus, ke li restos, intelekte kaj emocie, civitano de Tero kaj membro de la homa raso. Povus esti, li pensis, eble neniu kialo ke vi devu. Pro la <a id="kosmopolit" href="CDS_01-V.xhtml#kosmopolit">kosmopolitismo</a> de la galaksio tiel konvene proksima, eble estas eĉ provincisme, ke li insistas daŭrigadi sian identecon lige ĉe la malnova, hejma planedo. Eble estas, ke li perdas ion pro sia provincismo.</p>

<p>Sed tio ne estis en la karaktero lia, li sciis, ke li povu turni la dorson al Tero. Ĝi estas loko, kion li amas tro multe — amante ĝin  ja probable pli multe, ol tiuj aliaj homoj, kiuj ne estis spertintaj lian ekvidon pri foraj kaj nekonjektitaj mondoj. Viro, li pense diris al si, devas aparteni al io, devas havi ian lojalecon kaj ian identecon. La galaksio estis tro granda loko, por ke iu ajn estulo povu staradi nuda kaj sola.</p>

<p><a id="alauxd" href="CDS_01-V.xhtml#alauxd">Alaŭdo</a> flugis el herba kampeto kaj leviĝis alte en la ĉielon, kaj vidante ĝin, li atendis por aŭdi la trilon de likva kanto ŝpruconta el ĝia gorĝo en la bluecon. Sed ne okazis kanto, kiel estus je printempo.</p>

<p>Li paŝadis peze suben laŭ la vojeto kaj nun, antaŭ li, li vidis la marasmecon de la stacio, starantan alte sur ĝia kresto.</p>

<p>Estas amuze, li pensis, ke li pripensu ĝin nomante ĝin stacio anstataŭ hejmo, sed ĝi estadis stacio pli longe ol ĝi estis hejmo.</p>

<p>Pri ĝi estas io, li vidis, ia speco de malbela solideco, kvazaŭ ĝi eble estus metinta sin mem sur tiu krestosupro kaj intencis resti tie por ĉiam.</p>

<p>Ĝi ja restos, kompreneble, se oni volus tion, tiel longe kiel oni volus. Ĉar estis nenio kio povus difekti ĝin.</p>

<p>Eĉ se li estus devigata je iama tago, ke li restu inter ĝiaj muroj, la stacio ankoraŭ daŭradus kontraŭ ĉiom el la spionado de la homaro, ĉiom el la trudo-provoj. Ili malpovos fendeti ĝin kaj ili malpovos ĉizi ĝin kaj ili malpovos dispecigi in. Estis nenio, kion ili povus fari. Ĉiom el ties rigardado, pripensado, ĉiom el ties analizado, gajnos al la homaro nenion krom la informo, ke ege malkutima konstruaĵo ekzistas sur tiu krestosupro. Ĉar ĝi povus pludaŭri ion ajn krom termonuklea eksplodo — kaj eĉ eble ankaŭ tio.</p>

<p>Li paŝadis en la korton kaj turniĝis ĉirkaŭen por rigardi al la areto de arboj de kiu la elbrilo montriĝis, sed estis nenio nun por indiki, ke iu ajn estas tie.</p>

<p class="center">
<a href="CDS_01-10.xhtml">
	<img class="break" alt="***" src="images/break.png"/>
</a>
</p>

<!--
<div class="xxx">
<a id="x" href="CDS_01-V.xhtml#"></a>
<p class="left"><a id="" href="CDS_01-09.xhtml#"><b></b></a>  <i>~EB ; ~BeE </i></p>
</div>
-->

</body></html>
