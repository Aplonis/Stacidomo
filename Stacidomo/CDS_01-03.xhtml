<?xml version='1.0' encoding='utf-8'?>
<html xmlns="http://www.w3.org/1999/xhtml"><head>
<title>3</title>

<meta name="author" content="Ĝan Ŭesli Starling"/>
<meta name="copyright" content="2016, Ĝan Ŭesli Starling"/>
<meta name="description" content="Translation of Chapter 3 of Way Station by Clifford D. Simak into Esperanto. One of several such translations with all non-beginner vocabulary hyperlinked to dictionary definitions."/>
<meta name="keywords" content="esperanto, traduko, tradukoj, komencanto, komencantoj, Mistera Sturno, Simak, Starling"/>
<link rel="stylesheet" type="text/css" href="styles/starling.css"/>
<link href="styles/fonts.css" rel="stylesheet" type="text/css"/>
</head>
<body>

<h2>Ĉapitro 3</h2>

<p>Li havos horon. Li certis, ke li havos horon, ĉar li estis mezurinta la tempojn de Vales dum la pasintaj dek tagoj. Kaj ekde la tempo kiam li eliris la domon ĝis tiam, kiam li poste revenis kun siaj poŝtaĵoj, neniam estis tempopaso malplia ol horo. Foje iom pli longe, kiam la poŝtisto eble malakuratis, aŭ kiam ili interparoladis. Sed horon, Luiso pense diris al si, estis la plej multo, kion li povos prifidi.</p>

<p>Vales jam malaperis malantaŭ la suban deklivon de la kresto, celante al la pinto el rokoj kiuj staris ture super la klifeta faco, kun la Rivero Viskonsino fluanta sube. Li supreniros al tiuj rokoj kaj starados tie, kun la fusilo tenita sub brako, por rigardadi trans la sovaĝejo de la rivera valo. Poste li reiros malsupren inter la rokoj kaj paŝados laŭ la arbara vojeto al tiu loko kie, en ĝusta sezono, la rosaj <a id="cipripedi" href="CDS_01-V.xhtml#cipripedi">cipripedioj</a> kreskis, kaj de tie supren laŭ la monteto refoje al la fonto kiu ŝpruce fluadis el la monteto tuj sube de la antikva kampo kiu estis nekultivita dum jarcento aŭ pli longe, kaj poste laŭ la deklivo ĝis li trovos la preskaŭ resovaĝiĝintan vojon kaj tiel malsupren al la poŝta skatolo.</p>

<p>Dum la dek tagoj kiam Luiso estis rigardanta lin, lia vojo neniam variis. Estas probable, Luiso pense diris al si, ke ĝi ne estis variinta tra la jaroj. Vales ne hastis. Li marŝis tiel, kvazaŭ li havis ĉiom da tempo kiom estos. Kaj li paŭzis laŭ la vojo por renovigi konatecojn kun malnovaj amikoj siaj — arbo, sciuro, floro. Li estis fortika viro kaj ankoraŭ restis iom el la soldato en li — malnovaj moveroj kaj kutimoj de la amaraj jaroj militantaj sube de multaj soldatestroj. Li paŝadis kun la kapo tenata alte kaj la ŝultroj rektaj kaj li movadis kun la facila paŝado de iu kiu spertis longajn marŝadojn.</p>

<p>Luiso venis el la interplektitan malordaĵon el arboj kiuj iam estis frukt-arbaro, inter kio, kelkaj arboj, torditaj kaj nodecaj kaj grizaj pro maljuneco, ankoraŭ donis sian malabundan kaj amaran fruktaron da pomoj.</p>

<p>Li haltis ĉe la rando de la arbareto kaj staris momenton por fiksrigardi supren al la domo sur la kresto supra, kaj dum sola momento ŝajnis al li, ke la domo staris en speciala lumo, kvazaŭ ia rara kaj pli distilita esenco de la suno jam transiris la vakuon de spaco por brili sur tiun domon kaj apartigi ĝin disde ĉiuj aliaj domoj en la mondo. Verŝita sub tiu lumo, la domo ŝajnis iel mal-Tera, kvazaŭ, ja, ĝi eble distingiĝas kiel tre speciala afero. Kaj poste la lumo, se ĝi ja ekzistis, ekmalestis kaj la domo dividis la komunan sunlumon de la kampoj kaj arbaroj.</p>

<p>Luiso kapneis kaj pense diris al si, ke tio estis stulta afero, aŭ eble misa vidado. Ĉar ne ekzistas tia afero kia speciala sunlumo kaj la domo estis nenio pli ol domo, kvankam mirinde prezervita.</p>

<p>Ĝi estis la tipo de domo kian oni ne ofte vidas nuntempe. Ĝi estis rektangula; longa kaj mallarĝa kaj alta, kun malnov-stilaj ornamaĵoj laŭlonge de la tegmentaj randoj kaj krestoj. Ĝi havis ian <a id="marasm" href="CDS_01-V.xhtml#marasm">marasmecon</a> kio havis nenian rilaton pri aĝo; ĝi estis marasma je tiu tago kiam ĝi konstruiĝis — marasma kaj ŝpara kaj forta, kiel la homoj kiujn ĝi ŝirmis. Sed malgraŭ ĝia marasmeco, ĝi staris memfiera kaj neta, kun neniom da deskvamiĝanta farbo, nenia signo de vetera difektiĝo, nenia indiketo pri putriĝo.</p>

<p>Kontraŭ unu ekstremo estis malpli granda konstruaĵo, nenio pli ol ŝedo, kvazaŭ ĝi estis fremda strukturo kiu estis alportita de alia loko kaj ŝovita kontraŭ ĝia flanko, kovrante la flankan pordon de la domo. Eble la pordo, pensis Luiso, kiu kondukas en la kuirejon. La ŝedo preterdube estis uzita kiel loko por pendigi eksterdomajn vestojn kaj por lasi <a id="galosx" href="CDS_01-V.xhtml#galosx">galoŝojn</a> kaj botojn, kun benko por ladoj kaj siteloj por lakto, eble korbo por kolekti ovojn. De la supro etendiĝis kamentubo longa je ĉirkaŭ metro.</p>

<p>Luiso iris supren al la domo kaj ĉirkaŭ ĝi al la ŝedo, kaj tie, en ĝia flanko, estis pordo malfermeta. Li paŝis sur la ŝtupon kaj puŝis la pordon tute malferma, kaj rigardadis interen kun miro al la ĉambro.</p>

<p>Ĉar ĝi ne estis simpla ŝedo. Ŝajne ĝi estis la loko kie Vales loĝas.</p>

<p>Jen la forno de kiu la kamentubo supreniris staris en unu angulo, antikva kuirforno, malpli granda ol la malnov-moda kuireja forno. Sidanta sur ĝia supro estis kafo-poto, frita pato, kaj platpato. Pendantaj de hokoj sur tabulo malantaŭ ĝi estis aliaj kuiriloj. Kontraŭ la kuirforno, puŝita kontraŭ la muro, estis kvar-stanga lito, granda je tri kvaronoj, kovrita de malglata <a id="peplom" href="CDS_01-V.xhtml#peplom">peplomo,</a> kunkudrita el mult-kolora ŝtofo, kiel estis la ŝatokupo de virinoj el la antaŭa jarcento. En alia angulo estis tablo kaj seĝo, kaj super la tablo, fiksita sur la muro estis malgranda senporda taso-ŝranko en kio stakiĝis kelkaj teleroj. Sur la tablo staris kerosena lanterno, multe uzita, sed kun la kameneto pura, kvazaŭ ĝi purigiĝis kaj poluriĝis tiel proksimatempe kiel ĉimatene.</p>

<p>Estis neniu pordo kondukanta en la domon, neniu signo, ke iam ajn estis pordo. La planke tegita ekstera muro de la domo etendiĝis senrompe por formi la kvaran muron de la ŝedo.</p>

<p>Estas nekredeble, Luiso pense diris al si — ke pordo mankas, ke Vales loĝas ĉi tie, en la ŝedo, dum estis domo interne de kiu li povus loĝi. Kvazaŭ ekzistus ia kialo pro kiu li malpovus okupi la domon, kaj tamen devus resti proksime al ĝi. Aŭ eble estus, ke li trasuferadas mempunon el ia speco, vivante ĉi tie en tiu ĉi ŝedo tiel, kiel farus antikva ermito en arbara kabanaĉo aŭ en dezerta kaverno.</p>

<p>Li staris en la mezo de la ŝedo kaj ĉirkaŭrigardis, esperante ke li eble trovos iun informeton pri tiu ĉi malkutima cirkonstanco. Sed estis nenio, nenio krom la nuda, malmola fakto de vivtenado, la bazaj necesoj de vivtenado — la forno por kuiri sian manĝaĵon kaj hejti la ĉambron, la lito por dormi, la tablo por manĝi, kaj la lanterno por ĝia lumo. Ne eĉ tiom malmulte kiom kroma ĉapelo (kvankam, nun ke li pripensas tion, Vales neniam portas ĉapelon) aŭ kroma jako.</p>

<p>Nenie estis magazinoj aŭ paperoj, kaj Vales neniam venis hejmen de la poŝtskatolo kun la manoj malplenaj. Li abonis al Novjorka ĵurnalo <i>Tempoj,</i> la <i>Jurnalo de Mura Strato,</i> la <i>Kristana Scienca Kontrolisto,</i> la Vaŝintona <i>Stelo,</i> kaj krome multaj sciencaj kaj teĥnikaj ĵurnaloj. Sed estis neniu signo pri tiuj ĉi tie, ankaŭ ne pri la multaj libroj kiujn li aĉetadas. Neniu signo ankaŭ, de la skribo-libroj. Nenio ajn sur kion viro povus skribi.</p>

<p>Eble, Luiso pense diris al si, tiu ĉi ŝedo, por iu konfuza kialo, estis nenio krom montraĵo, loko tre zorge aranĝita por trompi onin al miskompreno, ke tie ĉi estas la loĝejo de Vales. Eble, preter ĉio, li loĝis en la domo. Tamen, se tio ja estas prave, kial do tiel streba laboro, ne tre konvinka, por instigi la penson, ke li ne faras tion?</p>

<p>Luiso turniĝis al la pordo kaj paŝadis el la ŝedo. Li ĉirkaŭiris la domon ĝis li atingis la ŝtupon kiu kondukis supren al la antaŭa pordo. Ĉe la subo de la ŝtupoj, li haltis kaj ĉirkaŭrigardis. La loko estis kvieta. La suno estis mez-matene alta kaj la tago jam fariĝis pli varmeta kaj tiu ĉi eta ŝirmita loko de la tero restis ripozigema, kvietigita, atendanta la varmon.</p>

<p>Li alrigardis sian horloĝon kaj li havis kvardek minutojn plu, do li supreniris la ŝtuparon kaj transiris la <a id="verand" href="CDS_01-V.xhtml#verand">verandon</a> ĝis li atingis la pordon. Etendanta la manon, li ektenis la anson kaj turnis — sed ĝi ne turniĝis; la anso restis precize tie kie ĝi estis, kaj estis nur liaj tenantaj fingroj kiuj ĉirkaŭglitis ĝin je duona rondiro en la turna movado.</p>

<p>Konfuzita, li provis refoje kaj ankoraŭ la anso ne turniĝis. Estis kvazaŭ la anso estus kovrita de iu malmola, glitiga tavolo, kvazaŭ tavolo el rompema glacio, sur kio la fingroj emis gliti sen transdoni ian ajn premoforton al la anso.</p>

<p>Li klinis por meti la kapon proksime apud la anso kaj provis vidi tion, ĉu estus ajna indiko pri kovranta tavolo, kaj neniu indiko estis. La anso aspektis precize normala — tro normala, eble. Ĉar ĝi estis pura, kvazaŭ iu jam viŝis kaj poluris ĝin. Estis neniom da polvo sur ĝi, neniuj vetero-makuletoj.</p>

<p>Li provis ĝin per dikfingra ungo, kaj la ungo glitadis sed lasis neniun markon poste. Li frotis per manplato la eksteran surfacon de la pordo kaj la ligno estis glitiga. La fortado de lia manplato trovis nenian frikcion. La manplato glitadis laŭ la ligno kvazaŭ la manplato surhavis grason. Estis nenia ajn indiko kiu eksplikus la glitigadon de la pordo.</p>

<p>Luiso transiris de la pordo al la lignoplankaj tabularo kaj trovis la tabularon ankaŭ glitiga. Li provis dikfingran ungon kontraŭ ĝi kaj la rezulto estis same Estis io kovranta la domon kio faris ĝin glitiga kaj glata — tiel glata ke polvo ne povas teni al ĝia surfaco kaj vetero ne povas makuligi ĝin.</p>

<p>Li iris laŭlonge sur la platformo ĝis li atingis fenestron, kaj nun, dum li staris frotanta la fenestron, li atentis pri io kion li ne antaŭe observis, io kio helpis fari la domon ŝajne pli marasma ol ĝi vere estas. La fenestroj estis nigraj. Estis neniuj kurtenoj, drapiraĵoj, neniuj rulkurtenoj; ili simple estis nigraj kvadratoj, kiel malplenaj okuloj rigardantaj el la senhaŭta kranio de la domo.</p>

<p>Li iris pli proksimen al la fenestro kaj metis la vizaĝon tuj kontraŭ ĝin, kovrante la flankojn de la vizaĝo, apud la oreloj, per manoj tenantaj supren por ombri la sunlumon. Sed eĉ tiel, li ne povis vidi en la ĉambron postan. Li fikse rigardis, anstataŭe en nigrecon, kaj la nigreco, kurioze, havis nenian reflektan kvaliton. Li ne povis vidi sin spegulita en la vitro. Li povis vidi nenion krom la nigreco, kvazaŭ estis tiel, ke lumo alfrapanta la fenestron estis sorbita de ĝi, ensuĉita kaj tenita de ĝi. Eblus nenia resaltado de lumo post ĝi estus frapinta tiun fenestron.</p>

<p>Li lasis la verandon kaj iris malrapide ĉirkaŭ la domon, studante ĝin dum li iradis. Ĉiuj fenestroj estis tute nigraj, nigraj truoj kiuj ensuĉadis la kaptitan lumon, kaj la ekstera surfaco estis tute glitiga kaj malmola.</p>

<p>Li frapegadis la lignotabulojn per la pugno, kaj estis tiel, kiel alfrapi rokon. Li ekzamenis la ŝtonajn murojn de la fundamento tie, kie ili montriĝis, kaj la muroj estis glataj kaj glitigaj. Inter la ŝtonoj estis lokoj kie la mortero manketis kaj en la ŝtonoj mem videblis malglataj surfacoj, sed la mano frotita trans la muro povis detekti nenian malglatecon.</p>

<p>Ia malvidebla aĵo estis kuŝita super la malglatecon de la ŝtono, nur sufiĉe por plenigi la kavetojn kaj malglatajn surfacojn. Sed oni ne povas detekti ĝin. Estis kvazaŭ ĝi havis nenian substancon.</p>

<p>Stariĝanta rekte de sia pristudo de la muro, Luiso alrigardis sian brakhorloĝon. Restis nur dek minutoj plu. Li devis foriri.</p>

<p>Li paŝadis malsupren sur la monteto al tiu sovaĝinta malnova fruktarbaro. Ĉe ĝia rando li paŭzis por rigardi malantaŭen, kaj nun la domo estis malsama. Ĝi ne plu estis nur konstruaĵo. Ĝi portis personecon, mokantan, defian esprimon, kaj estis minaca subridado bolanta interne de ĝi, preta por elrompiĝi.</p>

<p>Luiso eniris dorskurbe en la fruktoarbaron kaj laŭiris sian vojon inter la arboj. Ne estis vojeto kaj sub la arboj la herbo kaj herbaĉoj altis en sia kreskado. Li subiris la pendantajn branĉojn kaj ĉirkaŭiris arbon kiu estis subenblovita dum iu ventego multajn jarojn antaŭe.</p>

<p>Li etendis supren dum li iradis, prenante pomon ie kiaj tie, aĉaj aferoj kaj amaraj, mordanta solan pecon el ambaŭ, kaj poste forĵetante ilin, ĉar neniu el ili taŭgas je manĝado, kvazaŭ ili eble preniĝis el la malzorgata tero certan bazan amarecon.</p>

<p>Ĉe la fora flanko de la fruktarbaro li trovis barilon kaj la tombojn, kiujn ĝi ĉirkaŭis. Ĉi tie herbaĉoj kaj herboj ne tiom altis kaj la barilo montris signojn de riparo farita antaŭ nelonge, kaj ĉe la piedo de ĉiu tombo, kontraŭ la tri krudaj ĉiregionaj limŝtonaj tomboŝtonoj, estis <a id="peoni" href="CDS_01-V.xhtml#peoni">peonio-</a>arbusto, ĉiu estante granda vaganta maso de plantoj kiuj lasiĝis kreskadi, sen disciplino, dum jaroj.</p>

<p>Staranta apud la vetere difektita barila fostetaro, li sciis, ke li estis stumblinte trovinta la tombejon de la familio Vales.</p>

<p>Sed decis, ke estu nur la du ŝtonoj. Kio pri la tria?</p>

<p>Li ĉirkaŭiris la barilon al la subfleksiĝintan barilo-pordon kondukantan en la tombejon. Starante ĉe la piedejo de la tomboj, li legis la skribaĵojn sur la ŝtonoj. La gravuraĵo estis angula kaj malglata, montrante ke ili estis faritaj de nespertaj manoj. Estis neniuj religiaj frazoj, neniuj strofoj de verso, neniuj ornamaj gravuraĵoj de ŝafidoj aŭ aliaj simbolaj figuroj kiuj estis kutimaj en la 1860-a jardeko. Estis nur la nomoj kaj datoj.</p>

<p>Sur la unua ŝtono: Amanda Vales 1821–1863</p>

<p>Kaj sur la dua ŝtono: Ĝededaja Vales 1816–1866</p>

<p>Kaj sur la tria ŝtono —</p>

		
<p class="center">
<a href="CDS_01-04.xhtml">
	<img class="break" alt="***" src="images/break.png"/>
</a>
</p>

<!--
<div class="xxx">
<a id="" href="CDS_01-V.xhtml#"></a>
<p class="left"><a id="" href="CDS_01-03.xhtml#"><b></b></a>  <i>~EB ; ~BeE </i></p>
</div>
-->

</body>
</html>
